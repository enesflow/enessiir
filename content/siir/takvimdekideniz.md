---
title: Takvimdeki Deniz - Necip Fazıl Kısakürek
---

Bir [[sair/necipfazil|Necip Fazıl Kısakürek]] şiiri

---

## Takvimdeki Deniz
Hasreti denizlerin,  
Denizler kadar derin.  
Ve o kadar bucaksız.  
Ta karşımda yapraksız  
Kullanılmış bir takvim.  
Üzerinde bir resim;  
Azgın, sonsuz birdeniz.  
Kaygısız, düşüncesiz,  
Çalkanıyor boşlukta  
Resimdeyse bir nokta;  
Yana yatmış bir gemi,  
Kaybettiği alemi  
Arıyor deryalarda.  
Bu resim rüyalarda  
Gibi aklımı çeldi,  
Bana sahici geldi.  
Geçtim kendi kendimden,  
Yüzüme o resimden,  
Köpükler vurdu sandım.  
Duymuş gibi tıkandım,  
Ciğerimde bir yosun.  
Artık beni kim tutsun.  
Denizler oldu tasam,  
Yakar onu bulmazsam  
Beni bu hasret dedim  
Varırım elbet dedim.  
Bir ömür geze geze  
Takvimdeki denize.  
Ne var bana ne oldu  
Odama nasıl doldu  
Birden bire bu meltem  
Ve dalgalandı perdem  
Havalandı kağıtlar.  
Odamda kıyamet var.  
Ah yolculuk yolculuk  
Ne kadar baygın soluk  
O gün bizde betbeniz  
Ve ne titrek kalbimiz.  
Ve eşyamız ne küskün.  
Yola çıktığımız gün  
Bir sıraya dizilmiş  
Gözyaşlarını silmiş,  
Bakarlar sinsi sinsi  
Niçin o anda hepsi  
Bir kuş gibi hafifler  
Arkandan geleyim der  
Niçin o güne kadar  
Dilsiz duran ne kadar  
Eşya varsa dirilir  
Yolumuza serpilir  
Ufak böcükler gibi  
Gezer onların kalbi  
Üstünde döşemenin  
Gizli bir didişmenin  
Saati çalar o an  
Birden bakar ki insan  
Herşey karmakarışık.  
Ayırmak olmaz artık  
Bir kalbi bir taraktan  
Ve kalb ağlayaraktan  
Çekilir geri geri  
Terkeder bu mahşeri.  
Bu mahşerin içinden  
O gün ben de geçtim ben,  
Nem varsa evim, anam,  
Çocukluğum, hatııram,  
Ve ne sevdalar serde  
Bıraktım gerilerde  
Kaçar gibi yangından.  
Rüzgarların ardından  
Baktım da süzgün süzgün  
Kurşun yükünü gönlün  
Tüy gibi hafiflettim.  
Denize hicret ettim.