---
title: Resmim İçin
---

Dört [[sair/akifersoy|Mehmet Âkif Ersoy]] şiiri

---

## Resmim İçin (I)
Toprakta gezen gölgeme toprak çekilince, 
Günler şu [[kelime/heyula#Heyûla|heyûlâ]]yı da er, geç, silecektir. 
Rahmetle anılmak, ebediyyet budur amma, 
Sessiz yaşadım, kim beni, nerden bilecektir?

## Resmim İçin (II)
Bir canlı izin varsa şu toprakta, silinmez; 
Ölsen, seni sırtında taşır toprağın altı.
Ey gölgeden ümmîd-i vefâ eyleyen insan! 
Kaç gün seni hâtırlayacaktır şu karaltı?

## Resmim İçin (III)
Dış yüzüm böyle ağardıkça ağarmakta, fakat, 
Sormayın iç yüzümün rengini: Yüzler karası! 
Beni kendimden utandırdı, hakîkat, şimdi, 
Bana hiç benzemeyen sûretimin manzarası!

## Resmim İçin (IV)
Beni rahmetle anarsın ya, işitsen, bir gün, 
Şu sağır kubbede, [[kelime/haib#Hâib|hâib]], sesimin dindiğini? 
Bu heyûlâya da bir kerrecik olsun bak ki, 
Ebediyyen duyayım kabrime nûr indiğini.

