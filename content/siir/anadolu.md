---
title: Anadolu - Ahmed Arif
---

Bir [[sair/ahmedarif|Ahmed Arif]] şiiri

---

## Anadolu
Beşikler vermişim Nuh'a, 
Salıncaklar, hamaklar,  
Havva Ana'n dünkü çocuk sayılır, 
Anadoluyum ben,  
Tanıyor musun?

Utanırım,  
Utanırım fıkaralıktan,  
Ele, güne karşı çıplak...  
Üşür fidelerim,  
Harmanım kesat.  
Kardeşliğin, çalışmanın, 
Beraberliğin,  
Atom güllerinin katmer açtığı, 
Şairlerin, bilginlerin dünyalarında, 
Kalmışım bir başıma,  
Bir başıma ve uzak.  
Biliyor musun?

Binlerce yıl sağılmışım,  
Korkunç atlılarıyla parçalamışlar 
Nazlı, seher - sabah uykularımı 
Hükümdarlar, saldırganlar, haydutlar, 
Haraç salmışlar üstüme.  
Ne İskender takmışım,  
Ne şah, ne sultan  
Göçüp gitmişler, gölgesiz!  
Selâm etmişim dostuma  
Ve dayatmışım...  
Görüyor musun?

Nasıl severim bir bilsen. 
Köroğlunu,  
Karayılanı,  
Meçhul Askeri...
Sonra Pîr Sultanı ve Bedrettini. 
Sonra kalem yazmaz,  
Bir nice sevda...  
Bir bilsen,
Onlar beni nasıl severdi.  
Bir bilsen, Urfa'da kurşun atanı, 
Minareden, barikattan,  
Selvi dalından,  
Ölüme nasıl gülerdi.  
Bilmeni mutlak isterim, 
Duyuyor musun?

Öyle yıkma kendini,  
Öyle mahzun, öyle garip... 
Nerede olursan ol,  
İçerde, dışarda, derste, sırada, 
Yürü üstüne - üstüne,  
Tükür yüzüne cellâdın, 
Fırsatçının, fesatçının, hayının... Dayan kitap ile  
Dayan iş ile.  
Tırnak ile, diş ile,  
Umut ile, sevda ile, düş ile. 
Dayan [[kelime/rusva|rüsva]] etme beni.

Gör, nasıl yeniden yaratılırım, 
Namuslu, genç ellerinle.  
Kızlarım,  
Oğullarım var gelecekte,  
Herbiri vazgeçilmez cihan parçası. 
Kaç bin yıllık hasretimin koncası, 
Gözlerinden,
Gözlerinden öperim. 
Bir umudum sende, 
Anlıyor musun?