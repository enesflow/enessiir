---
title: Hani Kurşun Sıksan Geçmez Geceden - Ahmed Arif
---

Bir [[sair/ahmedarif|Ahmed Arif]] şiiri

---

## Hani Kurşun Sıksan Geçmez Geceden
Yiğit harmanları, yığınaklar, 
Kurulmuş çetin dağlarında vatanların. 
Dize getirilmiş haydutlar,  
Hayınlar, amana gelmiş,  
Yetim hakkı sorulmuş,  
Hesap görülmüş.  
[[kelime/dem|Dem]]dir bu...

Demdir,  
Derya dibinde yangınlar,  
Kan kesmiş ovalar üstünde Mayıs... 
Uçmuş, bir kuştüyü hafifliğinde, 
Çelik kadavrası [[kelime/korugan|korugan]]'ların. 
Ölünmüş, cânım, ölünmüş,  
Murad alınmış...

Gelgeldim,  
Beter, bize kısmetmiş.  
Ölüm, böyle altı okka koymaz adama, 
Susmak ve beklemek, müthiş  
Genciz, namlu gibi,  
Ve çatal yürek,  
Barışa, bayrama hasret  
Uykulara, derin, kaygısız, rahat, 
Otuziki dişimizle gülmeğe,  
Doyasıya sevişmeğe, yemeğe...  
Kaç yol, ağlamaklı olmuşum geceleri,
Asıl, bizim aramızda güzeldir hasret 
Ve asıl biz biliriz kederi.

İçim, bir suskunsa tekin mi ola? 
O [[kelime/malta|Malta]] bıçağı, kınsız, uyanık, 
Ve genç bir mısrâdır  
Filinta endam...
Neden, neden alnındaki yıkkınlık, 
Bakışlarındaki öldüren buğu?  
Kaç yol ağlamaklı oluyorum geceleri... 
Nasıl da almış aklımı,
Sürmüş, filiz vermiş içimde sevdan, 
Dost, düşman söz eder kendi kavlince, 
Kınanmak, yiğit başına.  
Bu, ne ayıp, ne de yasak,  
Öylece bir gerçek, kendi halinde, 
Belki, yaşamama sebep...

Evet, ağlamaklı oluyorum, demdir bu. 
Hani, kurşun sıksan geçmez geceden, 
Anlatamam, nasıl ıssız, karanlık...  
Ve zehir - zıkkım cıgaram.
Gene bir cehennem var yastığımda, 
Gel artık...