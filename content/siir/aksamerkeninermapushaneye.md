---
title: Akşam Erken İner Mapushâneye
---

Bir [[sair/ahmedarif|Ahmed Arif]] şiiri

---

## Akşam Erken İner Mapushâneye
Akşam erken iner mahpusâneye. 
Ejderha olsan kâr etmez.  
Ne kavgada ustalığın,  
Ne de çatal yürek civan oluşun. 
Kâr etmez, inceden içine dolan, 
Alıp götüren hasrete.

Akşam erken iner mahpusâneye. 
İner, yedi kol demiri,  
Yedi kapıya.  
Birden, ağlamaklı olur bahçe. 
Karşıda, duvar dibinde,
Üç dal gece sefâsı,  
Üç kök hercai menekşe...

Aynı korkunç sevdadadır  
Gökte bulut, dalda kaysı.  
Başlar koymağa hapislik.  
Karanlık can sıkıntısı...  
"Kürdün Gelini"ni söyler [[kelime/malta|malta]]da biri, 
Bense volta'dayım ranza dibinde
Ve hep olmayacak şeyler kurarım, 
Gülünç, acemi, çocuksu...

Vurulsam kaybolsam derim, 
Çırılçıplak, bir kavgada,  
Erkekçe olsun isterim,  
Dostluk da, düşmanlık da.  
Hiçbiri olmaz halbuki,  
Geçer süngüler namluya.  
Başlar gece devriyesi jandarmaların...

Hırsla çakarım kibriti,  
İlk nefeste yarılanır cıgaram,  
Bir duman alırım, dolu,  
Bir duman, kendimi öldüresiye. 
Biliyorum, "sen de mi?" diyeceksin, 
Ama akşam erken iniyor mahpusâneye. 
Ve dışarda delikanlı bir bahar, 
Seviyorum seni,  
Çıldırasıya...