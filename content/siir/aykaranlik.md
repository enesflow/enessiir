---
title: Ay Karanlık
---

Bir [[sair/ahmedarif|Ahmed Arif]] şiiri

---

## Şarkı
[Youtube: Cem Karaca-Ay Karanlık](https://www.youtube.com/watch?v=sdVaGR_ZoOw)

## Ay Karanlık
Maviye  
Maviye çalar gözlerin, 
Yangın mavisine 
Rüzgârda âsi,  
Körsem,  
Senden gayrısına yoksam, 
Bozuksam,  
Can benim, düş benim, 
Ellere nesi?  
Hadi gel,  
Ay karanlık...

İtten aç,  
Yılandan çıplak,  
Vurgun ve belâ  
Gelip durmuşsam kapına 
Var mı ki doymazlığım? 
İlle de ille  
Sevmelerim,  
Sevmelerim gibisi? 
Oturmuş yazıcılar 
Fermanım yazar  
N'olur gel,  
Ay karanlık...

Dört yanım puşt zulası, 
Dost yüzlü,  
Dost gülücüklü 
Cıgaramdan yanar.
Alnım öperler,  
Suskun, hayın, çıyansı.  
Dört yanım puşt zulası, 
Dönerim dönerim çıkmaz.  
En leylim gecede ölesim tutmuş. 
Etme gel,
Ay karanlık...