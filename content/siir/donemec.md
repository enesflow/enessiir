---
title: Dönemeç - Necip Fazıl Kısakürek
---

Bir [[sair/necipfazil|Necip Fazıl Kısakürek]] şiiri

---

## Dönemeç
Bir gündü, hava ılık   
Ve cadde kalabalık  
  
Bir kadın sapıverdi önümden dönemece;   
Yalnız bir endam gördüm, arkasından, ipince.   
Ve görmeden sevdiğim, işte bu kadın dedim,   
Çarpıldım sendeledim.  
  
Bir gündü mevsim bayat   
Ve esnemekte hayat....   
Dönemeçten bir tabut çıktı ve üç beş adam;   
Yalnız bir ahenk sezdim, çerçevede bir endam.   
Ve tabutta, incecik, o kadın var, anladım;   
Bir köşede ağladım.....

*1940*
