---
title: Hasretinden Prangalar Eskittim
---

Bir [[sair/ahmedarif|Ahmed Arif]] şiiri

---

## Hasretinden Prangalar Eskittim
Seni, anlatabilmek seni.  
İyi çocuklara, kahramanlara. 
Seni, anlatabilmek seni, 
Namussuza, haldan bilmez, 
Kahpe yalana.

Ard - arda kaç zemheri,  
Kurt uyur, kuş uyur, zindan uyurdu. 
Dışarda gürül - gürül akan bir dünya... 
Bir ben uyumadım,  
Kaç leylim bahar,  
Hasretinden prangalar eskittim. 
Saçlarına kan gülleri takayım,  
Bir o yana,  
Bir bu yana...

Seni, bağırabilsem seni, 
Dipsiz kuyulara,  
Akan yıldıza,  
Bir kibrit çöpüne varana, 
Okyanusun en ıssız dalgasına 
Düşmüş bir kibrit çöpüne.

Yitirmiş tılsımım ilk sevmelerin, 
Yitirmiş öpücükleri,  
Payı yok, apansız inen akşamdan, 
Bir kadeh, bir cıgara, dalıp gidene, 
Seni, anlatabilsem seni...  
Yokluğun, Cehennemin öbür adıdır 
Üşüyorum, kapama gözlerini...