---
title: Âyet Meâli (Zümer, 9) - Mehmet Âkif Ersoy
---

Bir [[sair/mehmetakif|Mehmet Âkif Ersoy]] şiiri

---

## Âyet Meâli (Zümer, 9)
*“Hiç bilenlerle bilmeyenler bir olur mu?”
(Kur'an, Zümer, 9)*

Olmaz ya... Tabî'î... Biri insan, biri hayvan!
Öyleyse, “cehâlet” denilen yüz karasından,
Kurtulmaya azmetmeli baştan başa millet.
Kâfi mi değil, yoksa bu son ders-i felâket?
Son ders-i felâket neye mâl oldu? Düşünsen:
Beynin eriyip yaş gibi damlardı gözünden!
“Son ders-i felâket” ne demektir? Şu demektir:
Gelmezse eğer kendine millet, gidecektir!
Zîrâ, yeni bir [[kelime/sadme|sadme]]ye artık dayanılmaz;
Zîrâ, bu sefer uyku ölümdür: Uyanılmaz!

Coşkun, koca bir sel gibi, dâim [[kelime/beser|beşer]]iyyet,
Müstakbele koşmakta verip seyrine şiddet.
Dağlar, uçurumlar ona yol vermemek ister...
Lâkin, o, ne yüksek, ne de alçak demez örter!
[[kelime/akvam|Akvâm]] o büyük nehre katılmış birer ırmak...
Elbet katılır... Hangisi ister geri kalmak?
Bizler ki bu [[kelime/mudhis|müdhiş]], bu muazzam cereyanla
Uğraşmadayız... Bak, ne kadar çılgınız, anla!
Uğraş bakalım, yoksa işin, hey gidi şaşkın!
Kurşun gibi sür'atli, denizler gibi taşkın,
Bir çağlayanın [[kelime/menba|menba]]'-ı [[kelime/dehhas|dehhâş]]ına doğru
Tırmanmaya benzer, yüzerek, başka değil bu!
Ey [[kelime/katre|katre]]-i âvâre, bu [[kelime/cus|cûş]]un, bu [[kelime/hurus|hurûş]]un
Âhengine uymazsan, emin ol, boğulursun!

Yıllarca, asırlarca süren uykudan artık,
Silkin de: [[kelime/muhit|Muhît]]indeki zulmetleri yak, yık!
Bir baksana: Gökler uyanık, yer uyanıktır;
Dünyâ uyanıkken uyumak maskaralıktır!
Eyvâh! Bu zilletlere sensin yine illet...
Ey derd-i cehâlet, sana düşmekle bu millet,
Bir hâle getirdin ki, ne din kaldı, ne nâmûs!
Ey [[kelime/sine|sîne]]-i İslâm'a çöken kapkara kâbûs,
Ey [[kelime/hasm|hasm]]-ı hakîkî, seni öldürmeli evvel:
Sensin bize düşmanları üstün çıkaran el!

Ey millet, uyan! Cehline kurban gidiyorsun!
İslâm'ı da “Batsın!” diye tutmuş, yediyorsun!
Allah'tan utan! Bâri bırak dîni elinden...
Gir leş gibi topraklara kendin, gireceksen!
Lâkin, ne demek bizleri Allah ile [[kelime/iskat|iskât]]?
Allah'tan utanmak da olur ilm ile... Heyhât! *

*\* “Allah'ın kullarından ancak alim olanlar Allah'tan hakkıyla korkar.” (Kur'an, Fâtır, 28)*

*24 Nisan 1913*
